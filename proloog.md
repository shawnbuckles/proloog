# Proloog

Ik word een doemdenker, ik denk door alle zorgen dat ik gedoemd ben te ontploffen. Daar ben ik best wel bang voor. Ik hoop op beter en het beste, en dat de zon mij weer terug weet te drukken, maar zoals je merkt ben ik de laatste tijd best wel mistig. En zwaar. Een zwaar mistig tapijt van een matige stof.

Ik heb misschien een plan. Het is wel groot, ik durf het misschien niet aan, maar moet nog even doordenken voor ik daar achter kom. Dat doe ik nu met jou samen, vanaf nu denk ik hardop. Met jou en voor jou, want godverdomme, het is een goed verhaal.

Neem dat maar van me aan. Het groeit langzaam vanbinnen. Later komt het eruit. Ik weet niet zeker waar ik nu over schrijf maar hoop op duidelijkheid, iets wat me warmer maakt, dan de lege woorden van zojuist. Mentaal bereid ik me voor op de zware taak, die ik met mijn hoofd zal uitvoeren. Kleine piekspanningen gedurende de dag, â€˜s nachts soms ook, het belast mijn denken, het betast mijn schedel. Ik weet nog steeds niet zeker waar ik over praat.
Ik maak dat ding gewoon zelf en dan klap ik hem eruit, misschien geperst, misschien gedrukt, misschien gezongen of gedrumd, voorgedragen, aangedaan, uitgevoerd of opgehangen. Schilderijen zijn het.